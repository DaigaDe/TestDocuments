# Atkritumu pieņemšana

#### URL:https://www.getlini.lv/atkritumu-pienemsana/
#### fiziska:true
#### juridiska:true
#### atkritumi:true
Atkritumu pieņemšana

Poligons apsaimnieko cietos sadzīves atkritumus, bioloģiski noārdāmos atkritumus, ražošanas un būvniecības atkritumus, kas radušies [Viduslatvijas atkritumu apsaimniekošanas reģionā](https://likumi.lv/ta/id/342688-noteikumi-par-atkritumu-apsaimniekosanas-regioniem).

Poligonā “Getliņi” aizliegts ievest auto riepas, azbestu saturošus būvniecības atkritumus (piem., šīferi), dzīvsudrabu saturošus atkritumus (piem., termometrus), elektropreces, akumulatorus, baterijas, apgaismes iekārtas un luminiscences spuldzes, medikamentus un medicīnas atkritumus, sadzīves ķīmiju, eļļas un filtrus, u.c. bīstamos atkritumus ([M](https://likumi.lv/doc.php?id=229148)[K 19.04.2011.noteikumi Nr. 302](https://likumi.lv/doc.php?id=229148)), kā arī šķidros atkritumus.

![](https://getlini.lv/wp-content/uploads/2022/06/G-aizliegts-ievest-v1.svg)

Bitumenu atkritumu poligonā drīks ievest.


Atkritumu šķirošana

Pirms atkritumu apglabāšanas vai pārstrādes, notiek juridisko personu nodoto cieto sadzīves atkritumu šķirošana. Poligonā tiek apglabāti tādi atkritumi, kas nav derīgi tālākai pārstrādei.

Atkritumu šķirošanu nodrošina poligonā esošā šķirošanas rūpnīca, kuru apsaimnieko SIA “Vides resursu centrs”. Rūpnīcā tiek atšķiroti:

1) bioloģiski noārdāmie atkritumi;  
2) PET pudeles;  
3) skārda bundžas;  
4) melno un krāsaino metālu saturoši atkritumi;  
5) vieglā plastmasa, tekstils, papīrs (no atkritumiem iegūta kurināmā ražošanai).

Bioloģisko atkritumu pārstrāde

Bioloģisko atkritumu pārstrāde fermentācijas tuneļos ļauj iegūt tehnisko kompostu un biogāzi, kas tiek izmantota energoblokā elektroenerģijas un siltumenerģijas ražošanai. Komplekss ir lielākais šāda veida atkritumu pārstrādes objekts Baltijas valstīs. Plānots, ka kompleksā tiks pārstrādātas 125 000 tonnas bioloģisko atkritumu gadā, kā rezultātā tiks saražotas līdz 100 000 tonnām komposta.

![](https://getlini.lv/wp-content/uploads/2022/06/G-play-icon-v1.svg) [Skaties video par bioloģisko atkritumu pārstrādes procesu](https://www.youtube.com/watch?v=lZG-NIfwSHk)

Bioloģiski noārdāmo atkritumu savākšanai drīkst izmantot:

1.  papīra maisus (nebalināts, nelaminēts/neglancēts papīrs, bez plastmasas lodziņiem, rokturiem u.c. citu materiālu detaļām);
2.  bioloģiski noārdāmās plastmasas maisus, kuri ir piemēroti kompostēšanai un kuriem ir atbilstošs marķējums (piemēri zemāk, bet var būt arī citi, jo iedzīvotāji var lietot arī citās valstīs iepirktus maisiņus ar tām raksturīgajiem marķējumiem).

![](https://www.getlini.lv/wp-content/uploads/2023/11/Majaslapai-300x134.jpg)

Būvgružu pārstrāde

Būvgruži tiek smalcināti, iegūstot drupinātu būvgružu šķembas un šķembu atsijas, kuras ir iespējams iegādāties jebkurai personai. Būvgružu šķembas un šķembu atsijas ir piemērotas dažādiem būvdarbiem, piemēram, ceļu pamatnes sagatavošanai, pagaidu ceļu būvniecībai, gājēju ietvju, ceļu ar mazu ikdienas slodzi būvniecībai un citur. Vairāk informācijas par drupinātu būvgružu iegādi – [šeit!](https://www.getlini.lv/wp-content/uploads/2023/11/Buvgruzi.pdf) (šobrīd pakalpojums nav pieejams).

Atkritumu apglabāšana

Tie atkritumi, kurus nevar pārstrādāt jaunos materiālos, tiek apglabāti speciāli veidotā, videi drošā atkritumu apglabāšanas šūnā.

Apglabājot atkritumus šūnā, tiem sadaloties, veidojas metāna gāze un notekūdeņi (infiltrāts). Metāna gāze un notekūdeņi tiek savākti, tādejādi līdz minimumam mazinot atkritumu ietekmi uz apkārtējo vidi.

****
**[Kāds ir atkritumu pieņemšanas darba laiks?](https://www.getlini.lv/atkritumu-pienemsana/"%20\l%20"tab-15f9b576-1)**

**Fiziskām personām** katru dienu 7:00 – 17:00 (ieskaitot brīvdienas un svētku dienas).

**Juridiskām personām:**

Apglabājamo atkritumu nodošana

Katru dienu **7:00 – 22:00** (bez brīvdienām)

Pārstrādei izmantojamo atkritumu nodošana

Darba dienās **8:30 – 16:30**

Pakalpojuma saņemšanai jānoslēdz līgums – [uzzināt vairāk](https://getlini.lv/atkritumu-pienemsana/juridiskam-personam/)

[**Vai nepieciešams slēgt līgumu par atkritumu nodošanu?**](https://www.getlini.lv/atkritumu-pienemsana/#tab-15f9b576-2)

**Juridiskām personām** pirms atkritumu nodošanas poligonā obligāti ir jānoslēdz līgums – [uzzināt vairāk!](https://www.getlini.lv/atkritumu-pienemsana/juridiskam-personam/)

**Fiziskām personām** līgums par atkritumu nodošanu netiek slēgts – [uzzināt vairāk!](https://www.getlini.lv/atkritumu-pienemsana/fiziskam-personam/)

[**Kādi atkritumi tiek pieņemti no juridiskām un fiziskām personām?**](https://www.getlini.lv/atkritumu-pienemsana/#tab-15f9b576-3)

No **juridiskām personām** tiek pieņemtas visas cietas, nebīstamas atkritumu klases.

No **fiziskām personām** tiek pieņemti nešķiroti sadzīves atkritumi (atkritumu klase 200301) un jaukti, nebīstami cietie būvniecības atkritumi (atkritumu klase 170904).

[**Kā tiek noteikts ievesto atkritumu svars?**](https://www.getlini.lv/atkritumu-pienemsana/#tab-15f9b576-4)

Transportlīdzeklis ar atkritumiem tiks nosvērts gan iebraucot, gan izbraucot. Par svara starpību tiks piemērots tarifs atbilstoši ievestajam atkritumu veidam un proporcionāli tonnas maksai.

[**Vai kases čekā ir iespējams norādīt juridiskas personas rekvizītus un atkritumu izvešanas adresi?**](https://www.getlini.lv/atkritumu-pienemsana/#tab-15f9b576-5)

Kases čeks tiek izsniegts **tikai par fizisku personu** ievestajiem atkritumiem. Fiziskai personai izsniegtajā kases čekā  ir iespējams norādīt tikai tās fiziskās personas rekvizītus (vārdu, uzvārdu, personas kodu), kura ir faktiskais maksātājs norēķinu brīdī. Atkritumu rašanās vai izvešanas adrese čekā netiek norādīta.

[**Vai izbraucot no poligona, visām automašīnām obligāti jāveic riepu mazgāšana tam paredzētajā iekārtā?**](https://www.getlini.lv/atkritumu-pienemsana/#tab-15f9b576-6)

Ja transportlīdzekļa pilna masa pārsniedz 3500 kg, neatkarīgi no atkritumu izkraušanas vietas, autovadītājam ir pienākums doties uz riteņu mazgāšanas iekārtu, nobraucot no izbraukšanas svariem un sekojot informatīvajām norādēm. Šķērsojot iekārtas ieslēgšanas sensoru mazgāšanas process uzsākas automātiski. Riepu mazgāšanas iekārtas caurbraukšanas ātrums nedrīkst pārsniegt 2 km/h.

[**Vai fiziskas personas Getliņu poligonā var nodot dalīti vāktus atkritumus pārstrādei?**](https://www.getlini.lv/atkritumu-pienemsana/#tab-15f9b576-7)

No fiziskām personām Getliņu poligonā tiek pieņemti tikai nešķiroti sadzīves atkritumi (atkritumu klase 200301) un jaukti, nebīstami cietie būvniecības atkritumi (atkritumu klase 170904), novirzot tos apglabāšanai. Dalīti vāktus atkritumus pārstrādei var nodot speciālos nodošanas punktos pilsētās un novados – [uzzināt vairāk!](https://skiroviegli.lv/#/)

[**Vai Getliņi nodrošina atkritumu izvešanas pakalpojumu?**](https://www.getlini.lv/atkritumu-pienemsana/#tab-15f9b576-8)

Getliņu poligons nodrošina tikai atkritumu apglabāšanu un pārstrādi. SIA “Getliņi EKO” neveic atkritumu savākšanas un pārvadāšanas pakalpojumus. Uzņēmumi, kuri ir saņēmuši atļauju atkritumu savākšanai un pārvadāšanai – [uzzināt vairāk!](https://registri.vvd.gov.lv/izsniegtas-atlaujas-un-licences/atkritumu-apsaimniekosanas-atlaujas/izsniegtas-atkritumu-apsaimniekosanas-atlaujas/)

[**Kāda ir norēķinu kārtība?**](https://www.getlini.lv/atkritumu-pienemsana/#tab-15f9b576-9)

**Juridiskām personām** tiek izrakstīts rēķins, piemērojot priekšapmaksas vai pēcapmaksas norēķinu kārtību, atbilstoši Iekšējās kārtības noteikumos minētajiem kritērijiem un noslēgtajam līgumam.

**Fiziskām personām** norēķini par ievesto atkritumu daudzumu jāveic poligonā uz vietas. Maksājumu iespējams veikt ar norēķinu karti vai skaidru naudu.

[**Kādos maisiņos drīkst vākt BIO atkritumus?**](https://www.getlini.lv/atkritumu-pienemsana/#tab-15f9b576-10)

1. papīra maisos (nebalināts, nelaminēts/neglancēts papīrs, bez plastmasas lodziņiem, rokturiem u.c. citu materiālu detaļām);
2. bioloģiski noārdāmās plastmasas maisos, kuri ir piemēroti kompostēšanai un kuriem ir atbilstošs marķējums (piemēri zemāk, bet var būt arī citi, jo iedzīvotāji var lietot arī citās valstīs iepirktus maisiņus ar tām raksturīgajiem marķējumiem).

Bioloģisko noārdāmos atkritumus nedrīkst nodot maisos ar norādi “industrial compostable”, jo tie nav piemēroti pārstrādes procesam fermentācijas tuneļos.
